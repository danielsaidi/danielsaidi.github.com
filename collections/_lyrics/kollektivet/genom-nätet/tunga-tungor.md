---
title: Tunga tungor
---

Ge mig en mening, ge mig ett språk,
ge mig ett sätt att tolka dig på
Du talar i tungor, min tvekan är vår,
för jag hör bara ord jag inte förstår

Dina ögon mot dörren, två ben börjar gå
med armar som omfamnar en flykt härifrån
Men om jag lär mig lyssna, talar du då?

Ge mig en mening, ge mig ett språk,
ge mig ett sätt att uttrycka mig på
Jag kämpar med orden, din tvekan är vår,
för du hör bara ord du inte förstår

Orden tar tid fastän hjärtat förstår
att armar inte kan hindra din flykt härifrån
Men om jag lär mig tala, talar du då?

Jag erbjuder:
en tunga av guld i en stum mun av stål,
ett hjärta av eld i en bröstkorg av stål,
en stukad själ som lär sig och läker inifrån

Ge mig en mening, ge mig ett mål,
ett slags innehåll om du väljer att gå
Ett delmål är orden som du kan förstå,
att finna sätt att forma dem på

Om jag ger dig en mening, stannar du då?